                          
            DÖNÜŞ
            Cemil Kavukçu
              	
               Roman
                  
       
        4

       Dar sokaklardan geçiyor. Pantolonunun arkasının diz kıvrımlarına dek çamur benekleriyle bezendiğinden kuşkusu yok. Önemi de yok bunun; o benekler ensesine dek tırmansın isterse, ne değişir ki... Yürümesini öğrenemedin yıllardır; iki ayaklı sokak leoparı. Bir zamanlar, yaşayıp yaşamadığından kuşku duyduğun günlerde; Neslihan'la buluşmaya gittiğin buna benzer yağmurlu ve karanlık günlerde (ama yüreğin bayram yeri, şenlik) durup durup paçalarına bakardın; sokak helalarına gidip suyla silmeye çalışırdın... Ama o günlerde, yaşanıp yaşanmadığına hâlâ karar veremediğin o Neslihanlı günlerde kaldı hepsi. Yürümesini bilmeyenler, ayakkabılarına yan basanlar ve yağmurlu havalarda çoraplarına ya da pantolonlarına çamur sıçratanlar, dış görünüşleri ne olursa olsun sınıfsal konumlarını ele verirler demiştin de kahkahalarla gülmüştü Neslihan. Oysa sen içtendin ve günün modasına uygun giyinmiş, ama çorapları çamur lekeleriyle dolu bir kızı göstermiştin: İşte saklanmaya çalışan bir orta sınıf insanı. Oysa şimdi önemi yoktu, hiç yoktu.
       Burada, bu ilçede...
       Bir kişi biliyor artık onu. Büyük ve haydut gibi görünmek isteyen, aralarına girmek isteyip giremeyen, alaylı bakış ve sözlü sataşmalara hedef olan o acılı ve gülünç çocukluğunu, varoluş sınavının en zor günlerini bilen biri. Arada karşılaşıyorlar. Kimi başını eğerek selamlıyor onu İlhami, kimi de sağ elini büküp parmaklarının ucunu hafifçe şapkasının siperine götürerek. Kahvede, pencere önündeki masalardan birinde oturuyorsa -genç kız ve kadınları yaralayan bıçak gibi bakışlar fırlatırdı ordan- sesleniyor; "Gel de bir çay iç," diyor. Çoğunlukla gitmiyor yanına; "İşim var," diyor. "Yorgunum," diyor.
       Hantal hantal yürüyor sokaklarda.
       Oyun oynayan çocuklara rastlarsa, gizli gizli izliyor onları. Daha çok evde, üst kattaki odanın penceresinin başındayken; perdenin ucunu aralayıp gözlüyor. Şimdi ona güç veren tek şey çocuklar, yitmiş, bir uygarlığın kalıtlarıymış gibi görünen oyunları ve çocukluğunu anımsatan her şey. Arka bahçenin kapısında dikilip bir zamanların bu sınırsız oyun alanına uzun uzun baktığı oluyor. Nerdesiniz, diyor, nereye kayboldunuz. Yıllar sonra bu eşikte dikilip çocukluğumu arayacağımı o zamanlar bilebilir miydim? Ben neredeyim? Nereye gidiyorum?
       Sanayi çarşısında, günün gözde kadın sinema oyuncularının adıyla anılan dişi köpeklerin, çağrılınca kuyruklarını sallaya sallaya ve başları önlerinde yılışarak gelen o garip yaratıkların serüvenlerini anlatan İlhami'yi anımsıyor. Bir arkadaşlarının bağ evinde o işi nasıl becerdiğini anlatıyor. "Üç kişiydik," diyor İlhami; "Ayı, ben, Macit. Suzan'ın boynuna ip bağlayıp götürdük." Tiksinse de uzaklaşamıyor yanından. Ayrıntısına dek her şeyi öğrenmek istiyor. Bu işleri yapmayanı erkekten saymıyor İlhami. Onu da zorluyorlar. Ama gitmiyor; akIına kötü, çok kötü şeyler geliyor, hiç gitmiyor. İlhami'nin iki çocuğu var şimdi. Yenik düşmüş bu haydut, o köpekleri anımsıyor mu zaman zaman ve ilk karısı Suzan'ı? Çocuklarının da bir gün aynı yolu izleyebilecekleri aklına gelmiyor mu hiç? Ya cennete biletli Ayı? Cayır cayır yanan alnını seccadeye her vuruşta ince sesli bir sokak köpeğinin sarkaç gibi cilveli kuyruğunu görmüyor mu?
       Hantal hantal yürüyor sokaklarda.
       Kimi gün Neslihan oluyor yanında. Koluna giriyor Vedat'ın. Gözlükleri yine burnunun ucunda, saçları kısacık. Keyfi yerindeyse çok konuşuyor Vedat. Nesli'nin, koluna asılıp gözlüklerinin üstünden şehla şehla bakmasını ve gülmesini çok seviyor, çünkü gülmek çok yakışıyor ona. "Benim amcam kaptandı," diyor durup dururken ve Nesli'nin araştıran şımarık gözlerine bakıyor. "İnan ki," diyor. "Ben ip cambazı olduğunu sanıyordum," diyor Nesli de. "Evet, küçük amcamdı o, nur içinde yatsın, yetmişlik bir rakıyı devirip ipi sek sek geçmeye kalkmış; kaptan olan amcam ise kocaman bir gemiyi sulara gömdü. Aylardan kasımdı, ben çocuktum, çok iyi anımsıyorum, fırtınalı bir gecede, Karadeniz'in batısında batmışlardı. Kaptandı, ama yüzme bilmezdi amcam. Bir namaz tahtasına sarılmış olarak kıyıya vurduğunda kollarını zor açmışlar, yarı yarıya donmuş. Belki de o anda Tanrı'ya yakarıp yardım istiyordu, çünkü çok dindar bir adamdı. Ama artık değil; küp gibi içip meyhanelerde keman çalıyor." Sonra da Nesli'nin ilgiyle çatılmış alnına bakıp gülüyor: "Çok istavritsin!" "Ne demek o," diyor. "Yani oltaya çabuk geliyorsun." "Amaan," diyor Nesli koluna yeniden asılarak, "İyi atıyorsun, soprano teyzelerinin İtalya serüvenlerine ne zaman geçeceksin." Keyifsiz olduğu günler de konuşuyor Vedat, ama daha az. "Sanayi çarşısına gidelim," diyor örneğin, "sana orada türlerine yabancılaşmış bahtsız köpekler göstereceğim, bahtsız ve kadın adıyla çağrılan ve kadın adıyla çağrılınca koşarak gelen ve gelirken kuyruğunu kaldırıp sallayan." Nesli gülüyor hiçbir şey anlamadan. Oyun gibi geliyor anlattıkları. Çünkü gülmek çok yakışıyor ona. Ayı, kendini dine vermiş, ne radyo ne televizyon. Sakalı her gün biraz daha uzuyormuş. Bir gün herkes, Ayı'nın, cüppesini dalgalandırarak ilçe semalarında uçtuğunu görecek. Ayı uçup gidecek, bir daha da geri dönmeyecek. "Bir Sıntır'ı tanıtacağım sana," diyor; Nesli de, "Kimi kimi?" deyip asılıyor koluna. "Sıntır'ı, Sıntır'ı," diyor, "duymadın mı hiç? İnsan kendine acımamalı Nesli, ama bize yazık oldu biliyor musun? Bak İlhami'ye, soru sormadan yaşamasını biliyor. Yazgı, diyor, iş bitiyor."
       Kimi gün Mustafa ile geçiyor aynı sokakları. Dudaklarında sigaralar, elleri ceplerinde. Nâzım'dan şiir okuyor Mustafa, kimi zaman da Ahmed Arif'ten. Yalnız Mustafa değil, Hayri, Osman Mesut da oluyor yanında. Bir türküye başlıyorlar: "Uzun olur gemilerin direği..."
       Bir bakıyor panzer sirenleri, polis düdükleri... Bir bakıyor silahlar patlamış. Öldürülen üç devrimci gencin cenaze töreni, Aksaray'dan Kocamustafapaşa'ya doğru yürüyorlar. Semt içinde bir cami. Ara sokaklar kapan gibi. Birden silahlar patlıyor. Çatışma. Kör dövüşü. Mesut, bir otomobili siper etmiş ateş ediyor. Evlerin çatılarında polisler var. "Dağılmayın arkadaşlar! Dağılmayın!" Panik başlıyor. Vedat da kaçıyor. Neslihan yok. O katılmıyor. İyi ki yok, bir de onu mu düşünecek.
       "Bu parkta benim çocukluğum geçti," diyor Neslihan'a. "Bu kavaklar asırlık, biliyor musun? Gövdeleri çınar gövdesi gibi, üç kişi el ele versek güç çevreleriz." Neslihan dudak büküyor; "Kavaklar bu kadar uzun yaşar mı?" "İnan ki dalga geçmiyorum, kavak bunlar. İlk içkiyi bu parkta içtim, on beş yaşındaydım. Çok haydut arkadaşlarım vardı, çok dik başlı ve kavgacı. Ama birer kahramandılar gözümde. Şarap şişesi elden ele geziyordu. Okul kaçkınıydık. Aylardan kasımdı, sis öğleye doğru kalkmıştı, soğuktu, hava kömür ve lastik yanığı kokuyordu, ceket yakalarımızı kaldırmıştık. Yok hayır, palto giymiyorduk. Karşı çıkmak için mi, yoksa alacak durumları olmadığından mı, bilmiyorum ama, bana 'karı işi' bulduklarını söylemişlerdi. Şarabın markasını yadırgamıştım : Dimitrokopulo. Haramdı. Hızla cehenneme yuvarlanıyordum. Şarabı yudumladıktan sonra elimin tersiyle ağzımı siler gibi yapıyor -kovboy özentisi sanabilirsin, ama değil- ağzımın yerinde durup durmadığına bakıyordum. Babam, iyi birer insan olalım diye bizi Kuran kursuna gönderirdi yaz ayları. Müezzin Osman Efendi. Karısının bir ayağı yoktu, ben ondan korkardım. İlkokuldaydım daha. O zamanlar başlamıştım Ramazan aylarında oruç tutmaya. Teravihleri aksatmazdım, annemin ördüğü, pantolonumun arka cebinde taşıdığım bir takkem vardı, bir de, imamesindeki delikten bakılınca Kâbe'nin göründüğü doksan dokuzluk tespihim. Caminin balkonuna çıkardık, bütün çocuklar son sırada saf tutardık. Salt gülmek için gelenler vardı. Önlerindeki saflar secdeye varınca onlar ayakta dikilirlerdi. Gülüşürler, birbirlerini tekmelerlerdi. El baş amuda kalkanlar bile olurdu, hatta sesli sesli yellenenler. Adamlar selam verince öfkeyle geri döner, haklı haksız ayırımı yapmadan  basarlardı tokadı. Bir şenliktir giderdi. Bunları bilmiyorsun değil mi Nesli? Bunlar sana ne kadar yabancı... Herkesin haklı olduğu bir dünya burası."
       Dar sokaklar, hantal sokaklar.
       Tabela yazıyorum, biliyor musun? Komşu bakkalın tabelasını; salt can sıkıntısından, iş olsun diye yenileyince beğenip isteyenler oldu. Adım tabelacıya çıktı. Üç-beş de kazancım oluyor. Bir de yeni açılan düğün salonunun duvarlarına bir-iki desen yapınca... Biz kendi aramızda nişanlanmıştık iki gümüş yüzükle, değil mi? Dört kişiydik, törenden sonra deniz kenarında bir kahvede oturmuştuk. Kıştı, kar yerden kalkmamıştı. Sen ağlamıştın. Mutluluktan, yalnızca mutluluktandı göz yaşların . Sulu gözlüydün Nesli, bunu ne kadar gizlemeye çalışsan da (utanıyordun değil mi, bir devrimciye yakışmayan güçsüzlüklerdi bunlar) başaramıyordun. Biz yasalar karşısında evli sayılacak, ama gerçekte evli iki insan gibi değil de (evlilikler sıradanlaşıyordu çünkü, tekdüze ve sıkıcıydı; biz farklı olacaktık), aynı evi paylaşan iki öğrenci gibi yaşayacaktık. Sürekli yenilenen bir birliktelikti amacımız. Annelerimiz, amcalarımız, ağabeylerimiz gibi olmamalıydık. Oysa evlilik üzerine hiçbir şey bilmiyorduk. Çünkü hiç evlenmemiştik, yaşanmadan nasıl bilinirdi ki...
       İlhami ile sanayi çarşısına hiç gitmedim.
       Hantal sokaklar, zor sokaklar.
       İşte sokağın başında İlhami ,ıslık çalıyor ."Vedat ,"diyor, "Vedat gel çay içelim." Yani zift. Gazeteyi bir açıyorum. Mesut ölmüş. İstanbul'dan çok uzaklardayım. Gazeteyi bir açıyorum... İlhami hâlâ ıslık çalıyor. Ayı, Suzan'ı ipinden tutmuş sürüklüyor. Macit'in dişleri sapsarı. İlhami'nin ıslığı... Duymuyor onu, bakmıyor bile. Boya alacak, tüp boya. Tabela için değil, üç gün önce bir amerikan bezini tuval kasnağına gerip kara başlı çivilerle çakmıştı. Mesut yok. Öldü. Ölümünü gazetelerden okudu. Cenazesine katılamadı. Bir zaman önce, ama çok zaman önce, onların köyüne gittiklerini, belki de kaçtıklarını ya da saklandıklarını -yok, avlanmak içindi, anımsıyor, çifteler ellerinde, karlarla kaplı bir düzlükte yürümüşlerdi- hayır tabela için değil, bir tuvale içini dökecekti. `Benim Anlatmalarım' ya da yalnızca `Anlatmalarım' adını vereceği bir dizi resim yapmayı tasarlıyordu. Söyle Osman Efendi, ben artık cehennemlik miyim? Şarap içtim, adı kilise ya da papaz adına benziyordu, şişeden şarap içtim, okul kaçkınıydım. Başım döndü Osman Efendi. Artık bir Berk-i Hatıf gibi o köprüden geçemeyeceğim. Soğan yedirdiler bana. İki kişinin kolunda yürüdüm, gözümde güneş gözlükleri vardı, o kızın evinin önünden geçirdiler beni. Adı Nurhan mıydı? Uzun saçları vardı. Dikiş öğrenmek için bir terziye gidiyordu. Dikiş öğrenmek, yani çalışmak, yani sarhoş bir kocaya bakmak Osman Efendi... Evleri iki katlı, mavi badanalıydı, duvarından fışkıran soba borusuyla bir kaleye benziyordu. Aylardan kasımdı ve ben güneş gözlüğü takıyordum. O acınası sesimle nara attım, ağzımı kapadılar. Hem gülüyor hem sövüyorlardı. Oyuncak gibi oynadılar benimle. "Bunu ye," dediler ağzıma soğan tepeleyerek. Bunu ye... Bunu ye... Avludaki çeşmenin başında kusarken, "İyi ki baban evde değil " , diyordu kaygı ve tiksintiyle beni izleyen annem. Ağlamıştı. Bana mı, kendine mi, ailemize mi, bilmiyorum, ama lanetler yağdırarak ağlamıştı. Söyle Osman Efendi, kırk gün kırk gece cenabetim artık değil mi? Ama bisikletim yakında hazır olacak, ön tekerleğini saat gibi yaptım. Göbek milinden tutup bir döndürüyorum, ne yalpa ne ses. Kurşuni bir ikindi sonrası, her iki yanında çıplak ağaçların ve bomboş tarlaların uzandığı o köy yolunda, saksağanların ve kargaların iç burkan yaygaraları altında süreceğim bisikletimi. Kapalı, ağır, dokunsan ağlayacak bir hava olacak ve ben bir başıma basacağım pedallara. Gezi boyunca sigara içmeyeceğim, ama belki, paltomun büyük cebinde naylon tapası çakıyla kesilmiş bir şişe ucuz şarap; o da görüntüyü iyice sindirmek ve yaşanan ânı kalıcı kılmak için.
       Dar sokaklar bitti. Birden bitti. Kent merkezindeydi; Atatürk'e' hiç benzemeyen bir yontunun bulunduğu alanda. İki sinema vardı burada; çocukluğunun ayakta kalabilmiş iki tanığı. İkisini de aynı kişi işletirdi: Sinemacı Niyazi. Tanımayan yoktu. Çocuklar için büyük bir addı bu. Korkuyla saygı birlikte duyulurdu Sinemacı Niyazi'ye. Bilet almadan içeri kaçak girenlere, bir de kesilmiş iki bileti ekleyip girmeye çalışanlara karşı acımasızdı. Elektrik kesintisi nedeniyle ortaya çıkan gösterim aksamalarında ya da ses düzenindeki bozukluklarda salon ayağa kalkardı. Islıklar, bağırtılar ve Niyazi'ye çekilen yuhlar. Ya da "Niyazi ses!" çığlıkları. Herkes karanlıkta birbirinden güç alarak bağırırdı. Çok sürmezdi. Niyazi'nin davudi sesi bütün gürültüyü bıçakla kesmiş gibi sustururdu: "Kesin lan kopiller!" Salon birden sessizleşirdi. Sinemanın önü ayrı bir şenlikti. Resimli romanlar alınıp satılır, değiştirilir, kiraya verilirdi. Okuma on, resimlerine bakma beş kuruştu. Ben en çok Tommiks'le Teksas okurdum. Kinova'yı da severdim ama, o, zaman zaman Kızılderililere çok kötü davranırdı. Kafa derisini yüzmüşler Nesli, oğlunu kaçırmışlar (Silver), adam acılı. Ama ne bileyim, ben hep Kızılderililerden yanaydım. Şam tatlısı satan, suratında kocaman beni olan bir adam vardı. İspirto içerdi. Bir kış günü sinemanın önünde ölüsü bulundu. Her iki salondaki sandalyelerden kıçının izi silinmemiştir Vedat'ın. Hatta bir bilet alıp o salona girse, film o anda gösteriliyor olsa (Kızılderilileri acımasızca katleden John Wayne ya da dişleri arasına sıkıştırdığı bir kamayla timsahların kaynadığı suya dalan Tarzan) ve el yordamıyla oturacak bir yer arasa kendine... Yanı başında Vedat'ın oturduğunu ve kucağında bir tomar resimli romanı sıkı sıkı tuttuğunu neden sonra fark etse... Birinci film bitip de (dört film birden gösteriliyor çünkü, günlerden pazar) ışıklar yanınca onun ardından kalksa, gazoz ve sigara içilen o bölümde kitap alıp sattığını ya da değiştirdiğini görse... Göz göze gelirlerdi, inanıyordu. Ama küçük Vedat tanımazdı onu ve acı dolu yanlış yollardan yürümemesini haykıran sesini de duymazdı... Neden giremiyordu şimdi o salona? Engel olan, onu tutan neydi? İçeri girdiğinde görmek istemedikleri mi? Anılar mı? Yıldız Sineması. Sandalyeler beşer onar yan yana getirilip arkalarından çıtalarla birbirine çakılmış. O sandalyeler bile değişmemiştir, bunca şey değişir, çözülüp giderken. Bir pazar matinesinde, yıllar önce, öndeki sırada kafaları sıfır numara tıraşlı askerler otuzbir çekerlerken, beşi birden sıra ile birlikte nasıl da gerisin geri devrilmişlerdi... Herkes gülerken, kimi de yuh çekerken -askerdir, hoş görülür aslında- onlar da önlerini kapamaya çalışırken neye uğradıklarını şaşırmışlardı.
       Sonra onlarla, yani haydutlarla birlikte gece sinemalarına giden, yasak olmasına karşın avucunun içinde sigara yakıp gizli gizli içen (Niyazi, yakaladıklarını tekme tokat atardı dışarı), iyice küçülüp içilmeyecek duruma gelen sigarayı baş ve orta parmağının yardımıyla ileri doğru fırlatan, karanlık salonda bir yıldız gibi kayan izmaritin ardından küçük, sessiz, ama isterik kahkahalar atan -birinin ensesine girmeli, mutlaka girmeliydi- Vedat da yerine göre pantolon düğmelerini çözüp çükünü çıkarmamış mıydı?
       
       
       
